Dag 2

De tijd stond er niet bij, maar dat was ook niet nodig. Dat moet 13:37 zijn, oftewel het elite-tijdstip, want 13:37 kun je interpreteren als een L, twee E’s en een T. Ik vond het altijd wat vergezocht maar binnen de groep was het wel een ding. Belangrijke afspraken waren altijd om die tijd. Toch alweer een hele tijd geleden inmiddels. Om nou te zeggen dat ik die tijd vergeten was gaat wat te ver. Verdrongen is misschien een beter woord. We gingen ver met zijn vijven, heel ver en uiteraard moest het er een keer van komen dat we té ver gingen. De belangen werden ook steeds groter, hoe dichter we bij de top kwamen, dus er is dan geen weg meer terug. Maar ik had nooit gedacht dat het uiteindelijk een leven zou gaan kosten. Zou ik dan vandaag te weten komen hoe dat nou precies gegaan is en wie ons achter de schermen aanstuurde? 
