Dag 4

Een derde auto komt het parkeerterrein oprijden en ik herken de rijstijl van Cleo; nog net zo punctueel als altijd; de auto wordt tussen de auto’s van Beer en mij in geparkeerd en ik durf er honderd euro onder te verwedden dat de afstand tot beide auto’s niet meer dan een centimeter zal verschillen. Tot mijn verrassing stapt zowel Cleo als Deo uit de auto; “Daar zijn we dan” roept Cleo, gevolgd door “wat vind je daarvan?” van Deo. Beer vindt die vraag kennelijk niet zo interessant want hij vraagt gelijk hoe het kan dat zij met zijn tweeën komen. “Wij zijn tegenwoordig een stel”, zegt Cleo, gevolgd door “wij wél” van Deo. Mijn god, ik vind het nu al bloedirritant. Waren ze vroeger ook al samen? Ik pijnig mijn hersens en Deo raadt ze; “nee Apex, toen nog niet, dat kwam pas toen we weg waren van kavel 6”. “Beter dan aan de fles!” voegt Cleo toe, “of de rol van Ez”. Deo: “want zij is de bron van alle stress”. Het duizelt me nu; impliceren ze nu dat Ezra achter het incident zat dat ons uit elkaar heeft gedreven? 
