Dag 5

Het wachten is nu nog op ons opperhoofd en tevens de persoon die ons hier bij elkaar heeft geroepen. Na een uur zijn we wel een beetje bijgepraat over wat er na het incident is gebeurd, maar is er nog steeds geen spoor van Ez. Omdat het mooi weer is en we – hemelsbreed – niet ver van kavel 6 af zijn, besluiten we er naar toe te wandelen, benieuwd of er nog iets van te zien is. Onderweg worden we steeds stiller; met elke stap komt het verleden wat dichterbij, samen met de herinneringen aan de spanning van die tijd. Een dik kwartier later staan we op het veld en kijken we om ons heen. Niks te zien. Uiteraard, want wat zou er te zien moeten zijn, geprinte emails of zo? We lopen wat rond en ineens blijft Beer staan en roept ons bij zich, starend naar iets op de grond. Als we bij hem staan zien we het ook; een ouderwetse koffer, zo eentje die je mee naar kantoor neemt. Hij ziet er uit alsof hij zo ongeveer vast is gegroeid aan de boom waar hij tegenaan staat. Dat is raar natuurlijk, een koffer, maar wat Beer ongetwijfeld de rillingen bezorgd heeft zijn de initialen die op de koffer staan. 
