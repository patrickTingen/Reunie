Dag 3

Ik parkeer mijn auto naast de kantine. Er staat al een auto geparkeerd en er zit zelfs iemand in. Ik kijk nog een keer goed en herken Beer. Uiteraard heeft hij mij ook al gespot en nog voor ik uit kan stappen, staat hij al naast mijn auto en ramt goedmoedig op het dak van mijn auto. Ach ja, Beer, altijd wat lomp in doen en laten. We omhelzen elkaar als oude vrienden en goed beschouwd zijn we dat ook, ook al hebben we elkaar al jaren niet gezien. “Dus jij hebt ook een brief gekregen?” vraag ik, tamelijk overbodig. “Uiteraard” was het antwoord, “Dat kon ook niet anders. De tijd was om dus we moesten nu wel weer bij elkaar komen”. Ik weet niet precies waar hij op doelt, maar ik besluit me eerst maar op de vlakte te houden en vraag nonchalant of hij al wat van de anderen gehoord heeft. Hij blijkt – net als ik – geen contact meer met de rest te hebben. “Ja, met Ez heb ik nog een keer bijgekletst, maar dat was omdat we elkaar stomtoevallig op vakantie tegenkwamen, de anderen heb ik niet meer gezien sinds, nou ja, toen”. Nadenkend: “en zo toevallig was dát denk ik ook niet, als ik me bedenk wat er toen gebeurd is, als ik Cleo of Deo zou zijn, zou ik me ook wat koest houden”.
