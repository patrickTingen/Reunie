Dag 1

Als ik toch ergens een schurfthekel aan heb, dan is het wel aan een reünie. Al dat gezeik en die opschepperij van mensen die me sowieso geen hol interesseren. Vette baan? Boeie. Invloed in de politiek? Lekker voor je. Derde huwelijk? Zal wel aan jezelf liggen, loser. Nee, mij niet bellen voor een reünie. De uitnodigingen die ik krijg sla ik normaal gesproken dan ook vakkundig af. Tot vandaag. Nu ligt er namelijk ook een op de mat, maar daar kom ik niet zomaar onderuit. Deze niet. 

De kaart was kort, ik herken de stijl van Ez: “Volgende week woensdag, locatie bekend, hereniging met groep vijf”. Dat was het, maar het was genoeg. Beer, Cleo en Deo zullen ook wel dezelfde uitnodiging gekregen hebben, want het was altijd Ez die het initiatief nam toen we nog samen waren. En nee, dat zijn niet hun echte namen, want die weet ik zelf ook niet meer. We werden gekoppeld en moesten het samen maar zien te redden. En of we dat gedaan hebben! Beer als krachtpatser, Cleo als meesterbrein, Deo als volhouder. En zweetmonster, vandaar dat we later zijn naam van Duwer naar Deo hebben veranderd. En Ezra natuurlijk, ons opperhoofd. Die ons nu weer bij elkaar roept. Zou het voor de gezelligheid zijn? De vraag alleen al doet me proesten van het lachen.
